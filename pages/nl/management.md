---
title: Beheer
description:
background:
toc: true
---

## Een uitdaging

Onderzoekers schatten de haalbaarheid van zowel het uitroeien als het indijken van verdere verspreiding van Aziatische hoornaar erg laag in. Dit komt vooral door de geringe effectiviteit van de huidige beschikbare beheermaatregelen, de hoge kostprijs, het korte tijdsvenster voor ingrijpen, en de hoge kans op voortdurende herintroductie uit het buitenland. Een realistische beheerstrategie is daarom gericht op het **milderen van de impact van Aziatische hoornaar via populatiebeheer**. Mogelijke maatregelen hiervoor zijn vernietiging van nesten, impact-milderende maatregelen aan bijenkasten, en bewustzijnsvorming. 

## Beheermethodes

Ondoordacht beheer van nesten kan een averechts effect op de populatieontwikkeling hebben. De volgende aanbevelingen zijn te maken op basis van onderzoek en ervaringen in het buitenland:

- **Enkel vernietiging van nesten is efficiënt**: Enkel zo wordt verhinderd dat nieuwe koninginnen gevormd worden. Soms kan een nest eenvoudig in zijn geheel verwijderd worden, maar meestal gebeurt nestvernietiging via het injecteren van insecticiden zoals bij klassieke wespenverdelging. Dit gebeurt bij voorkeur op een moment dat zoveel mogelijk wespen op het nest aanwezig zijn.
- **Vermijd afvangen van stichtende koninginnen**: Een kolonie Aziatische hoornaar produceert erg veel stichtende koninginnen (tot 500 per nest) maar slechts een fractie hiervan overleeft de winter en slaagt erin een nieuw nest te beginnen in het voorjaar, vooral door competitie met soortgenoten. Wegvangen, bijvoorbeeld met een vlindernet of met petflessen, verlaagt deze competitie en verhoogt dus de overleving en de kans op nieuwe nesten. Bovendien zijn er momenteel nog geen selectieve vallen op de markt, waardoor vooral (vaak beschermde en ook zeldzame) nuttige inheemse insecten in de petflessen mengsels terechtkomen. Selectieve vallen zijn enkel nuttig op een bijenstand indien er aanvallen zijn op de bijenkast.
- **Een goede beheerregistratie is noodzakelijk om uit te leren**: Uitspraken over de efficiëntie van beheer, de eventuele neveneffecten op andere insecten en de kosteneffectiviteit van nestverdelging zijn enkele mogelijk met goede gegevens over de genomen maatregelen. Vespa-Watch laat dergelijke registratie toe via een afgeschermde [module](https://vespawatch.be/management) op de website die via een paswoord toegankelijk is voor de diverse beheerinstanties in Vlaanderen. Deze informatie wordt ook gerapporteerd aan de Europese Commissie voor de [Verordening Invasieve Exoten](https://www.ecopedia.be/pagina/europese-verordening-nr-11432014). Er wordt enkel ingegrepen bij geverifieerde meldingen van een nest.

## Nestopsporing

De uitdaging voor beheer van Aziatische hoornaar is het opsporen van de nesten, een tijdrovend werkje. Het is alvast belangrijk bij waarnemingen van hoornaars de vliegrichting te noteren (beelining) of te proberen de wespen te volgen met de verrekijker. Bij een actieve haard kan je de [wiekpottenmethode](https://vespawatch.be/get-involved/) toepassen. Daarbij worden bokalen met lokstof opgehangen in de omgeving en gecheckt op hoornaars. Door te timen hoelang het duurt vooraleer een gemerkte hoornaar terug is op de wiekpot kan je de afstand tot het nest inschatten. Andere methodes is het gebruik van [zendertjes](https://www.nature.com/articles/s42003-018-0092-9) of klimopblitzes. Vanaf september gaan de vrijwilligers ook op zoek naar hoornaars op klimop of sneeuwbes. Aziatische hoornaars komen nectar drinken en bijen jagen op deze planten. Zelfs op een vroege ochtend met koude temperaturen (10°C - 12°C) kan je hier Aziatische hoornaars waarnemen die zich volproppen met suikers. Een andere populaire plant bij deze hoornaars is <em>Camellia sasanqua</em>. Deze plant is echter niet inheems en daarom ook niet in overvloed aanwezig op
Belgische bodem.

## Nest gevonden?

Denk je een nest van Aziatische hoornaar gevonden te hebben? [Meld](https://vespawatch.be/obs/add) het dan via de Vespa-Watch website of via [iNaturalist](https://www.inaturalist.org/projects/vespa-watch) en vermeld zoveel mogelijk details over je waarneming. Op die manier kunnen experten vaststellen of het wel degelijk om Aziatische hoornaar gaat en kan een verdelging gepland worden. 

Bestrijding is gespecialiseerd werk dat een opleiding en geschikt materiaal (wespenpak, oogbescherming, verstuiver, telescopische lans, brandladder) vereist. Vermeld indien mogelijk details over de locatie (adres), de toegankelijkheid van het nest, de hoogte, en laat je gsm nummer achter zodat acties makkelijker en sneller te plannen zijn. Verdelging van de Aziatische hoornaar wordt enkel uitgevoerd als het nest is gevonden.
